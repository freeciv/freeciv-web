Com jugar al Freeciv

  Originalment de Michael Hohensee (àlies Zarchon)


Si el que busques és com instal·lar el Freeciv, veure el fitxer INSTALL.
Si el que busques és com executar el Freeciv, mira el fitxer README.ca.

Si no has jugat mai als jocs Civilization, el més fàcil és començar
llegint el manual de Freeciv, consultable a:

     http://www.freeciv.org/wiki-ca/Manual_de_joc

Si el que vols són idees per jugar al Freeciv, continua llegint!!

	Ara que ja tens el Freeciv en marxa, deus voler jugar les
primeres partides. Es recomana que juguis sol algunes vegades, per
agafar una idea de com funcionen les coses, però no és estrictament
necessari. També pots aprendre'n jugant amb d'altres o contra l'IA.

P: Pots donar-me una estratègia bàsica?

	Primer de tot, aquesta estratègia no és pas *perfecte*; ni
tan sols no és massa bona. Però et servirà per començar a jugar. Part
de la gràcia del Freeciv és desenvolupar estratègies noves.

	La partida es pot dividir en diferents fases:

		La fase d'Expansió Inicial
		Subfase tecnològica
		Fase de la Segona Expansió
		Fase de Producció
	    i la fase de l'Anorreament Total dels Teus Enemics

Expansió Inicial:

	Aquesta fase és la més crítica. El primer que has de fer és
construir ciutats i explorar la teva illa. Necessites moltes ciutats,
set o vuit com a mínim.

        La clau del joc és apropiar-se de tants quadrats de terra com
sigui possible. Quan construeixes una ciutat, assegura't que no se
t'ajunta amb massa territori d'alguna de les altres ciutats teves. Pots
veure quines caselles fa servir una ciutat clicant-hi a sobre. El mapa
de la ciutat i l'àrea dels voltants conté el territori d'aquella ciutat.
Tenint això en compte, intenta mantenir les teves ciutats força juntes.
Com més lluny estiguin les unes de les altres, més difícils seran de
defensar i administrar en aquesta fase. (Consell: Intenta de
construir-les sobre escuts (cavalls) o a prop dels peixos).

        Ara que ja tens una ciutat o dues, cal que posis la taxa de
ciència tan alta com ho permeti el teu tipus de govern. No et preocupis
per la taxa d'impostos, perquè encara no construiràs edificis que
necessitin diners; has de construir colons. Cada ciutat hauria d'estar
generant colons. Com més colons facis, més ciutats pots tenir; com
més ciutats tinguis, més ràpid obtindràs tecnologia; com més ràpid
obtinguis tecnologia, guanyaràs abans. Quan hagis construït tantes
ciutats com et càpiguen al teu racó de món, envia els colons a irrigar
i construir camins.

(Nota:	Si l'excedent de menjar d'una ciutat baixa a +1 pel fet de
suportar massa colons, i no pots redistribuir la gent per augmentar-lo,
canvia'ls a la producció de temples. Si no és que contactes amb un
altre jugador, no et preocupis de construir unitats militars, encara).

	Tota aquesta estona, has estat obtenint tecnologies tan ràpid
com hagi estat possible. On hauries d'apuntar primer és "La República",
després "Democràcia", després "Ferrocarril", i després "Industrialització".
(Hi ha gent que ve per la Monarquia abans que la República). De seguida
que hagis investigat un nou tipus de govern, engega una revolució i
canvia-hi. Les ciutats funcionen molt millor en una República que no
pas en Despotisme, però vigila perquè és molt més difícil de mantenir
les unitats militars fora dels límits de les ciutats en una República.
També, no t'oblidis de repassar les taxes després de canviar de govern,
perquè els màxims varien per cada tipus.

	Quan obtens la Democràcia, ja tens tot el que necessites per
passar a la fase de la Segona Expansió. Això s'aconsegueix canviant el
govern a Democràcia, fent que totes les ciutats construeixin temples, i
fixant la taxa de luxes al 100%. Quan facis això, totes les ciutats
passaran a estar en festa immediatament, i creixeran a un ritme d'un
per torn mentre tinguin excedent de menjar. Quan siguin prou grans,
abaixa el luxe a un nivell raonable entre el 20 i el 40%. Això et
col·loca a la fase de la Segona Expansió. 

	L'inconvenient d'això és que posar els luxes al 100% implica
que la teva recerca científica pràcticament s'aturarà. Un cop les
ciutats t'hagin crescut, i tornis la ciència a un nivell de 50% o així,
tornaràs a guanyar tecnologies, però a un ritme lleugerament menor. Si
has fet alguna mica d'exploració, i no estàs amenaçat de forma
immediata per un altre jugador, pot ser bona idea de mantenir la ciència
al màxim fins que les tecnologies comencin a trigar massa a generar-se.
	
Fase de la Segona Expansió:

	Quan tinguis les ciutats a un nivell de població bo, desacostuma-
les dels luxes gradualment, i augmenta els impostos. Un cop hagin baixat
al 30% de luxes o així, augmenta la taxa de ciència tant com sigui
possible, tot mantenint un nivell d'ingressos positiu. Quan obtinguis el
ferrocarril, converteix tots els camins en vies, o almenys les caselles
que es fan servir per producció, o les que formin part de la xarxa de
transport. (Consell: converteix cada casella que faci servir una ciutat
en camí/via, augmenta la producció de la ciutat. No cal millorar la
casella del centre mateix - això es fa automàticament).

	Ara és el moment de desenvolupar la industrialització, i les
tecnologies militars. Et caldria començar a fundar ciutats en d'altres
illes, i posar-te a explorar sèriament si encara no ho has fet. Has
d'esbrinar on són els teus enemics. Busca les tecnologies bones per
als vaixells, i intenta construir l'Expedició de Magallanes. Quan
estiguis preparat, vés a:

La Fase de Producció:

	Ara estàs construint fàbriques i centrals tèrmiques a les
teves ciutats. Has d'aconseguir tanta producció com sigui possible de
cada ciutat. La contaminació es converteix en un problema. De seguida
que puguis, intenta d'investigar Prouducció en Cadena per tenir Transports
Públics, i Reciclatge per poder construir Centres de Reciclatge. Un cop
tinguis totes les ciutats ben fortes, has de construir unitats militars.
(Nota: si entres en contacte amb un altre jugador, cal que construeixis
immediatament unes quantes unitats d'atac, i almenys una unitat defensiva
per ciutat).

	Quan comencis a pensar a atacar algú, fixa la ciència al 0%, i
augmenta els impostos tant com puguis sense provocar desordres. Recorda
que els diners també poden construir unitats!


Fase de l'Anorreament Total dels Teus Enemics:

	Això pot fer-se en qualsevol moment, però és més divertit amb les
armes avançades.

	Tria un enemic relativement dèbil, i envia-hi unes quantes barques
plenes de tropes. Conquereix les seves ciutats, i fes-les servir per
construir més unitats per conquerir la resta. Sense quarter! A mort!

Repetir el procediment, tan sovint com calgui! ;-)

[Nota per pacifistes: el Freeciv també permet que un jugador guanyi si
construeix una nau espacial que arribi a Alpha Centauri abans que els
altres].


Questions addicionals:

Q. Quines altres estratègies hi ha?

	Hi ha una colla de tutorials i guies d'estratègia disponibles a la
wiki de Freeciv (en anglès):

	 http://www.freeciv.org/wiki/Tutorials

A més, l'ajuda en línia de Freeciv en descriu una altra.


Q. En partides multijugador, quin temps màxim he de deixar?

	Això depèn del nombre de jugadors. Si només jugueu dos, pots
deixar-ho en temps 0 (sense límit). Si n'hi ha més de dos, o si un dels
dos marxarà del seu terminal de tant en tant i no vols aturar el joc, un
temps màxim de 60 segons normalment és suficient. Avançada la partida,
però, a mesura que les coses es posen més difícils, voldràs augmentar
el temps màxim a 240 segons. En general, com més jugadors tinguis,
més temps necessitaràs. Posa tu mateix el temps amb què en sentis
més còmode, però recorda que pujar de 300 sol avorrir a la gent.


Q. Quina mida de mapa faig servir?

	La mida del mapa depèn de quants jugadors hi hagi, i com de
ràpid vols que acabi la partida. La mida de mapa per defecte (80x50)
és prou gran per una partida de dos jugadors força ràpida, però es
convertirà en una partida *molt* ràpida si hi juguen més de tres persones.

	Les partides ràpides solen ser frustrants per tothom excepte el
que guanya, ja que ningú no ha tingut temps de desenvolupar cap defensa.
Si tens més de tres persones jugant, val més que facis servir un mapa de
80x80. Si tens cinc o més persones, voldràs considerar-ne un de 100x100.


Q. Què és aquesta opció del "generador"?

	Modifica el procés de generació del mapa. Si jugues al Freeciv
unes quantes vegades sense canviar aquest paràmetre, segur que sentiràs
a parlar de (o patiràs) els horrors d'una illa petita. La Síndrome
d'Illa Petita (SIP) provoca bogeria en persones. Per solucionar-ho, els
nostres amables i benvoluguts programadors van instal·lar l'opció de
generador.
- Quan es fixa a 1, crear el mapa amb un generador hight aleatori,
  amb illes de mides diferents (i potencialment injustes).
- Quan es fixa a 2, genera el mapa amb un generador hight pseudo fractal.
  Això vol dir que les muntanyes i turons es col·locaran segons xifres
  matemàtiques.
- 3 genera illes de mida igual (de vegades amb algunes illes més petites
  de propina). D'aquesta manera, ningú no pot queixar-se d'haver perdut
  "per culpa d'aquest recoi d'illa"
- 0 es fa servir per mapes prefabricats. (Carrega un mapa escrivint 
  /load /dir/partidadesada.sav.gz al camp d'entrada de la part inferior
  de la pantalla, d'aquesta manera es poden modificar els paràmetres
  d'una partida. Fes servir l'editor de mapes per modificar un mapa).

Sota l'opció del generador hi ha l'opció de startpos. Aquest paràmetre
determina quants jugadors es col·loquen al mateix continent. Cada
opció de generador té el seu propi valor de startpos per defecte, que
és el que es carrega quan startpos és 0. (La startpos per defecte per
al generador fractal hight és 3, que vol dir que el generador intentarà
col·locar tots els jugadors al mateix continent).

Q. Puc fer la partida més fàcil augmentant l'or inicial?

	Si no tens experiència, i estàs jugant amb gent sense experiència,
segurament ningú no s'oposarà a un augment en la quantitat d'or amb què es
comença. No obstant, això no és pas una bona manera d'aprendre a jugar.
Començar amb molts diners fa que el joc sigui molt més fàcil, i et
fa més difícil d'aprendre a espavilar-te amb la quantitat per defecte.
La majoria de jugadors experts no toquen aquest paràmetre, i si saben
espavilar-se i tu no, acabaràs com l'Atlàntida.

Nota: Es pot dir el mateix dels paràmetres "techlevel" i "researchspeed"


Q. I què me'n dius de les altres opcions?

	La resta tenen a veure sobretot amb el tipus de món que es genera
i la mecànica del joc. Augmentar les "especials" et dóna una taxa alta de
recursos per casella, i "huts" determina quantes cabanes de regals hi ha.
Augmentar el nombre de colons i exploradors amb què es comença fa que
el joc vagi més ràpid, i permet a la gent de sobreviure als "bàrbars dels
$#@!" que de vegades viuen a les cabanes.

	Els paràmetres relacionats amb el ferrocarril determinen quanta
més producció de menjar/comerç/producció tindrà una casella amb ferrocarril,
i el paràmetre "foodbox" determina quant de menjar ha de tenir cada
persona de la ciutat abans d'afegir-n'hi una altra.

	Sobre la resta, augmentar "mountains" vol dir un mapa més
muntanyós, augmentar "deserts" implica més deserts, etc.


Q. Com obtinc la tecnologia _____?

Busca la tecnologia a l'ajuda online. Et dirà les tecnologies que has
d'aconseguir primer.

Pots llegir el joc de regles de tecnologia de
'data/default/techs.ruleset'.  Conté ana llista de totes les tecnologies,
i quines fan falta per obtenir-ne d'altres.


Q. Quins tipus d'unitats militars són els més útils?

   Per Atac:

	Tancs , Helicòpters, Míssils de Creuer, Cuirassats,
	Transports, Nuclears, Obusos, Bombarders.

   Per Defensa:

	Tancs, Infanteria Mecanitzada, Obusos, Cuirassats,
	Míssils de Creuer, Nuclears.

Recorda, la millor defensa és un bon atac.


Afegits a aquest document seran benvinguts!
